<html>
    <h2>Giacomo Leopardi, L’infinito</h2>
    <p>Sempre caro mi fu quest’ermo colle,<br>
E questa siepe, che da tanta parte<br>
Dell’ultimo orizzonte il guardo esclude.<br>
Ma sedendo e mirando, interminati<br>
Spazi di là da quella, e sovrumani<br>
Silenzi, e profondissima quiete<br>
Io nel pensier mi fingo; ove per poco<br>
Il cor non si spaura. E come il vento<br>
Odo stormir tra queste piante, io quello<br>
Infinito silenzio a questa voce<br>
Vo comparando: e mi sovvien l’eterno,<br>
E le morte stagioni, e la presente<br>
E viva, e il suon di lei. Così tra questa<br>
Immensità s’annega il pensier mio:<br>
E il naufragar m’è dolce in questo mare.</p>
</html>